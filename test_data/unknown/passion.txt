
     Hora vos dic vera raizun
     de Jesu Christi passiun:
     los sos affanz vol remembrar
     per que cest mund tot a salvad.

    Trenta tres anz et alques plus,
     des que carn pres, in terra fu.
     Per tot obred que verus Deus,
     per tot sosteg que hom carnels.

     Peccad negun unque non fiz,
   per eps los nostres fu aucis.
     La sua morz vida nos rend,
     sa passiuns toz nos redenps.

     Cum aproismed sa passiuns
     - cho fu nostra redemptions -,
   aproismer vol a la ciutat:
     afanz per nos susteg mult granz.

     Cum el perveing a Betfage
     - vil' es desoz mont Olivet -,
     avant dels sos dos enveied,
   un asne adducere se roved.

     Cum cel asnez fu amenaz,
     de lor mantelz ben l'ant parad:
     de lor mantelz, de lor vestit
     ben li aprestunt oss'assis.

   Per sua grand humilitad
     Jesus rex magnes sus monted,
     si cum prophetes anz mulz dis
     canted aveien de Jesu Crist.

     Anz petiz dis que cho fus fait,
   Jesus lo Lazer suscitat,
     chi quatre dis en moniment
     jagud aveie toz pudenz.

     Cum co audid tota la gent,
     que Jesus ve, lo reis podenz,
   chi eps lo morz fai se revivere,
     a grand honor encontra 'xirent.

     Alquant dels palmes prendent rames,
     dels olivers alquant las branches;
     encontr'al rei qui fez lo cel,
   issid lo di le poples lez.

     Canten li gran e li petit:
     "Fili Davit, fili Davit|"
     Palis, vestit, palis, mantenls
     davant extendent assos pez.

   Gran foles aredre, gran davan:
     gran e petit Deu van laudant.
     Ensobre tot petiz enfan
     osanna semper van clamant.

     A la ciptad cum aproismet,
   et el la vid ella 'sgarded,
     de son piu cor greu suspiret,
     dessos sanz olz fort lagrimez.

     "Hjerussalem, Hjerussalem,
     gai te - dis el - per tos pechet|
   Pensar non poz, pensar nol vols;
     non t'o permet tos granz orgolz.

     Venrant li an, venrant li di
     quett'asaldran toi inimic;
     il tot entorn t'arberjaran
   et a terra crebantaran.

     Los tos enfanz qui in te sunt,
     a males penas aucidront;
     en tos belz murs, en tas maisons
     pedrassubr'altre non laiseront.

   Li toi caitiu per totas genz
     menad en eren a tormenz,
     quar eu te fiz, num cognoguist,
     salvar te ving, num receubist."

     Cum cho ag dit et percoidat,
   en templum Deu semper intret.
     Los marchedant quae introbed,
     a grand destreit fors los gitez.

     Los sos talant ta fort monstred
     que grant pavors pres als Judeus;
   de dobpla cordalz vai firend,
     tot lor marched vai desfazend.

     Felo Judeu cum il cho vidren,
     enz en lor cors grand an envie;
     per mals conselz van demandan
   nostre sennior cum tradissant.

     Lo fel Judes Escarioth
     als Judeus vengra en rebost:
     "Que m'en darez el vos tradrai?
     Vostres talenz ademplirai."

   Trenta deners dunc li en promisdrent,
     son bon sennior que lo tradisse.
     Si chera merz ven si petit|
     Hanc non fud hom qui magis l'audis.

     Et a cel di que dizen Pasches,
   cum la cena Jesus oc faita,
     el sus leved del piu manjer,
     assos fedels laved lis ped.

     Et per lo pan et per lo vin
     fort saccrament lor commandez,
   per remembrar sa passiun,
     que faire rova a trestot.

     De pan et vin sanctificat
     tot sos fidels i saciet,
     mais que Judes Escharioh,
  cui una sopa enflet lo cor.

     Judas cum og manjed la sopa,
     diable sen enz en sa gola.
     Semper leved del piu manjer,
     tot als Judeus o vai nuncer.

  Jesus lo bons per sa pietad
     tan dulcement pres a parler.
     Sobre son peiz fez condurmir
     sant Johan, lo son cher amic.

     A cel sopar un sermon fiz;
  chi cel non sab tal non audid.
     Contrals afanz que an a padir
     toz sos fidels ben en garnid.

     Alo sanc Pedre perchoindad
     que cela noit lui neiara;
  Pedres forment s'en adunad,
     per epsa mort nol gurpira.

     Christus Jesus den s'en leved,
     Gehsemani - vil'es - n'anez.
     Toz sos fidels seder rovet,
  evan orar sols en anez.

     Granz fu li dols, fort marrimenz,
     si condormirent tuit ades;
     Jesus cum veg, los esveled,
     trestoz orar bein los manded.

  E dunc orar cum el anned,
     si fort sudor dunques suded,
     que cum lo sags a terra current
     de sa sudor las sanctas gutes.

     Alsos fidels cum repadred,
  tam benlement los conforted.
     Li fel Judes ja s'aproismed
     ab gran compannie dels Judeus.

     Jesus cum vidra los Judeus,
     zo lor demandez: "Que querent?"
  Il li respondent tuit adun:
     "Jesum querem Nazarenum|"

     "Eu soi aquel|" zo dis Jesus.
     Tuit li felun cadegrent jus.
     Terce vez lor o demanded,
  a totas treis chedent envers.

     Mais li felun tuit trassudad
     vers nostre don son aproismad.
     Judas li fel ensenna fei:
     "Celui prendet cui bassaerei."

  Judas cum veggra a Jesum,
     semper li tend lo son menton;
     Jesus li bons nol refuded,
     al tradetur baisair doned.

     "Amicx - zo dis Jesus lo bons -
  per que'm trades in to baisol?
     Melz ti fura non fusses naz,
     que me tradas per cobetad."

     Armand esterent evirum,
     de totas part presdrent Jesum.
  Nos defended ne nossusted;
     a la mort vai cum uns anels.

     Sanct Pedre sols venjar lo vol;
     estrais lo fer que al laz og,
     si consegued u serv fellon,
  la destre aurelia li excos.

     Jesus li bons ben red per mal,
     l'aurelia ad serv semper saned.
     Liadens mans, cume ladron,
     si l'ent menen a passiun.

  Donc lo en gurpissen sei fedel,
     cum el desanz diz lor aveit;
     sanz Pedre sols segwen lo vai,
     quae sua fin veder voldrat.

     Anna nomnavent le Judeu
  a cui Jesus furet menez.
     Donc s'adunouent li felon,
     veder annouent pres Jesum.

     De quant il querent le forsfait
     cum il Jesum oicisesant,
  non fud trovez ne envenguz,
     quar el forsfait non feist neul.

     Davant l'ested le pontifex,
     si conjuret per ipsum Deu
     quellor dissest per pura fied
  si vers Jesus, fils Deu, est il.

     "Tu eps l'as deit" respon Jesus.
     Tuit li fellon crident adun:
     "Maior forsfait que i querem?
     Per lui medeps audit l'avem."

  Losos sans ols duncques cubrirent,
     a colejar fellon lo prisdrent;
     ensobre tot si l'escarnissent:
     "Di nos, prophete, chi t'o fisdret?"

     Fors en las estras estet Petre;
  al fog l'useire l'aeswardevet.
     De sa raison si l'esfreded
     que lo Deu fil li fai neier.

     Anz quae la noit lo jalz cantes,
     terce vez Petre lo neiez.
  Jesus li bons lo reswardet,
     lui recognostrel semper fiz.

     Petrus d'alo fors s'en aled,
     amarament mult se ploret,
     per cio laissed Deus se neier;
  que de nos aiet pieted|

     Cum le matins fud esclairez,
     davant Pilat l'en ant menet;
     fortment lo vant il acusand,
     la soa mort mult demandant.

  Pilaz Erod l'en enviet,
     cui desabanz voliet mel;
     de Jesu Christi passion
     am se paierent a ciel jorn.

     Lo fel Herodes cum lo vid,
  mult lez semper en esdevint.
     De lui long temps mult a audit,
     semper pensed vertuz feisis.

     De multes vises l'apeled,
     Jesus li bons mot nol soned.
  Judeu l'acusent, el se tais;
     ad un respondre non denat.

     Dunc lo despeis e l'escarnit
     li fel Herodes en cel di;
     blanc vestiment si l'a vestit,
  fellon Pilad lo retramist.

     Pilaz que anz l'en vol laiser,
     nol consentunt fellun Judeu.
     Vida perdonent al ladrun.
     "Aucid, aucid - crident - Jesum|"

  Barrabant perdonent la vide,
     Jesum in alta cruz claufisdrent.
     "Crucifige, crucifige|"
     crident Pilat trestuit ensems.

     "Cum aucidrai eu vostre rei?
  - zo dis Pilaz - forsfaiz non es;
     rumprel farai et flagellar,
     poisses laisarai l'en annar."

     Ensems crident tuit li fellunt
     entro en cel en van las voz:
  "Si tu laises viure Jesum,
     non es amics l'emperador."

     Pilaz sas mans dunques laved,
     que de sa mort posches neger.
     Ensems crident tuit li Judeu:
  "Sobre nos sia toz li pechez|"

     Pilaz cum audid tals raisons,
     ja lor gurpis nostre sennior;
     donc lo recebent li fellun,
     fors l'en conducent en la cort.

  De purpure donc lo vestirent
     et en sa man un raus li misdrent;
     corona prendent de las espines
     et en son cab fellun l'asisdrent,

     De davant lui tuit a genolz
  si s'excrebantent li fellon;
     dunc lo saludent cum senior
     et ad escarn emperador.

     Et cum asez l'ont escarnid,
     dunc li vestent son vestiment,
  et el medeps si pres sa cruz,
     avan toz vai a pasiun.

     Femnes lui van detras seguan
     ploran lo van et gaimentan.
     Jesus li pius redre garder,
  ab les femnes pres a parler.

     "Audez, fillies Jerusalem;
     per me non vos est obs plorer;
     mais per vos et per vostres filz
     plorez assaz, qu'i obs vos es."

  Cum el perveng a Golgota,
     davan la porta de la ciptat,
     dunc lor gurpit soe chamisae
     chi sens custurae fo faitice.

     Il no l'auseren deramar,
  mais chi l'aura, sort an gitad;
     non fut partiz sos vestimenz,
     zo fu granz signa tot per ver.

     En huna fet, huna vertet
     tuit soi fidel devent ester;
  lo sos regnaz non es devis,
     en caritad toz es uniz.

     E dels feluns qu'eu vos dis anz,
     lai dei venir o eu laisai;
     quar il lo fel mesclen ab vin,
  nostrae senior lo tenden il.

     Cum l'an levad sus en la cruz,
     dos a sos laz penden lasruns:
     entre cels dos pendent Jesum.
     Il per escarn o fan trestot.

  Cum il l'an mes sus en la cruz,
     gran fan escarn, gran cridaizun;
     ensobre toz uns dels ladruns,
     el escarnie rei Jesum.

     Respondet l'altre: "Mal i diz.
  El mor a tort, ren non forsfist;
     mais nos a dreit per colpas granz
     esmes oidi en cest ahanz."

     Envers Jesum sos olz torned,
     si piament lui appelled:
  "De met membres per ta mercet,
     cu tu vendras, Crist, en ton ren."

     Respon li bons qui non mentid,
     chi en epsa mort semper fu pius:
     "Eu t'o promet, oi en cest di
  ab me venras in paradis."

     O Deus, vers rex, Jesu Crist,
     ci tal don fais per ta mercit,
     chi per huna confession
     vide perdones al ladrun,

  nos te laudam et noit e di,
     de nos aies vera mercit;
     tu nos perdone celz pecaz
     qu'e nos vetdest tua pietad.

     Jusque nona des lo meidi
  trestot cest mund granz noiz cubrid;
     fui lo solelz et fui la luna,
     post que Deuffilz suspensus fure.

     Ad epsa nona cum perving,
     dunc escrided Jesus granz criz.
  Hebraice fortment lo dis:
     "Heli, Heli, per quem gulpist?"

     Uns dels felluns chi 'sta iki,
     sus en la cruz li ten l'azit.
     Jesus fortmen dunc recridet;
  le spiritus de lui anet.

     Cum de Jesu l'anma'n anet,
     tan durament terra crollet,
     roches fendient, chedent munt,
     sepulcra sanz obrirent mult.

  Et mult corps sanz en sun exut
     et inter omnes sunt vedud;
     qui in templum Dei cortine pend,
     jusche la terra per mei fend.

     De laz la croz estet Mariae
  de cui Jesus vera carn prisdret;
     cum cela carn vidra murir,
     qual agre dol, nol sab om vius.

     Ela molt ben sab remembrar
     de soa carn cum Deus fu naz.
  Jal vedes ela si morir,
     el resurdra, cho sab per ver.

     Mais nemperro granz fu li dols,
     chi traverset per lo son cor;
     nulz om mortalz nol pod penser,
  sanz Symeonz loi percogded.

     Joseps Pilat mult a preiat
     lo corps Jesu qu'el li dones;
     a grand honor el l'en portet,
     en sos chamsils l'envolopet.

  Nicodemus dell'altra part
     mult unguement hi aportat;
     enter mirra et aloen
     quasi cent liuras a doned.

     A grand honor de ces pimenc
  l'aromatizen cuschement.
     Dunc lo pausen el monument
     o corps non jag anc a cel temps.

     La soa madre virgo fu
     et sen peched si portet lui.
  Sos munument fure toz nous,
     anz lui noi jag unque nulz om.

     Non fud assaz anc als felluns;
     davant Pilat trestuit en vont:
     "Nos te praeiam, per ta mercet
  gardes i met, non sia emblez.

     Quar el zo dis que resurdra
     et al terz di vius pareistra;
     emblar l'auran li soi fidel,
     a toz diran que revisquet.

  Granz en avem agud errors,
     or en aurem pece maiors."
     Armaz vassalz dunc lor liuret,
     lo monument lor comandet.

     Christus Jesus, qui Deus es vers
  qui semper fu et semper er,
     ja fos la charns de lui aucise,
     regnet pero cum anz se fisdret.

     Qua el'enfern dunc asalit,
     fort Satanan alo venquit;
  per soa mort si l'a vencut
     que contra omne non a vertud.

     Etqui era li om primers
     el soi enffant per son pechet;
     e li petitet e li gran
  etqui estevent per mulz anz.

     Quar anc non fo nulom carnals,
     en cel enfern non fos anaz,
     usque vengues qui, sens pechet,
     per toz solses comuna lei.

  Argent ne aur non i donat
     mas que son sang et soa carn;
     d'eg cel enfern toz los liuret,
     en paradis los arberget.

     Et al terz di lo mattin clar,
  cum li soleilz fo esclairaz,
     tres femnes van al monument;
     molt cars portavent unguemenz.

     L'angeles Deu de cel dessend
     si s'aproismet al monument;
  tal a regard cum focs ardenz
     et cum la neus blanc vestimenz.

     En pas quel vidren li custod,
     si s'espauriren de pavor,
     que quaisses morz a terra vengren
  de gran pavor que sobl'elz vengre.

     Sus en la peddre l'angel sist,
     si parlet a las femnes, dis:
     "Nos's neient ci per que crement,
     que Jesum Crist ben requeret.

  Anaz en es et non es ci,
     tot a complit quun que vos dis.
     Venez veder lo loc voiant
     o li sos corps jac desabanz.

     A sos fidels tot annuncaz,
  mas vos Petdrun noi oblidez:
     en Galilea avant en vai,
     allol vetran o dit lor ad."

     Elles d'equi cum sunt tornades,
     Jesus las a senpr'encontradas;
  dunc reconnossent lo senior,
     si l'adorent cum redemptor.

     Lo nostrae seindrae en eps cel di
     veduz furae veiades cinc.
     Primeral vit sancta Mariae,
  de cui sepdiables forsmisdret.

     Empres lo vidren celles duaes
     del munument, cum se retornent.
     Petdres lo vit en eps cel di,
     ab lui parlet sil conjaudit.

  Envers lo vesprae envers lo ser
     dunc lo revidren doi fidel;
     castel Emaus ab elz entret,
     ab elz ensemble si sopet.

     Ja s'adunent li soi fidel,
  ja dicen tuit que vius eret;
     cum il menaven tal raizon,
     Jesus estet en mettrestoz.

     "Pax vobis sit - dis a trestoz -
     eu soi Jesus qui passus soi;
  vedez mas mans, vedez mos peds,
     vedez mo laz, qu'i fui plages."

     Fortment sun il espaventat,
     il li non credent que aia carn;
     zo pensent il, que enter elz
  le spiritus aparegues.

     Mel e peison equi manget,
     en veritad los confirmet;
     sa passion peisons tostaz
     e lo mels signa deitat.

  Alques vos ai deit de raizon
     que Jesus fez pos passion;
     tot nol vos posc eu ben comptar,
     nol pod nulom de madre naz.

     A sos fidels quaranta dis
  per mulz semblanz se monstret viu;
     emsembl'ab elz bec e manjed,
     de regnum Deu semper parlet.

     E per es mund roals allar
     toz babtizar in trinitad;
  qui lui credran, cil erent salv;
     qui nol cretran, seran damnat.

     Signes faran li soi fidel
     quals el abanz faire soleit.
     Lingues noves il parlaran
  et diables encalceran.

     Si alcuns d'els beven veren,
     non aura mal, zo sab per ver;
     sobrae malabdes mans metran
     et sanitad a toz rendran.

  Sus en u mont donches montat
     que Holivet numnat vos ai.
     Levet sa man, sils benedis;
     vengre la nuvols, sil collit.

     E lor vedent montet en cel,
  addextris Deu Jesusesset;
     etqui venra toz judicar,
     a toz rendra e ben e mal.

     Li soi fidel en son tornet;
     al dezen jorn ja cum perveng,
  Spiritus Sanctus sobr'elz ched,
     sils enflamet cum fugs ardenz.

     Il desabanz sunt aserad,
     de Crist non sabent mot parlar;
     en pas che veng vertuz de cel,
  il non dobten negun Judeu.

     Per toz lengatges van parlan,
     las virtuz Crist van annuncian;
     no lor pod om vius contrastar,
     signes fazen per podestad.

  Espandut sunt per tot ces mund,
     regnum Dei nuncent per tot;
     per tot convertent popl'et gent,
     Christus Jesus per tot ab elz.

     Lo Satanas dol en a grand,
  als Deu fidels fai durs afanz.
     Alcanz en cruz fai los levar,
     alquanz d'espades degollar;

     ellos alquanz fai escorcer,
     alquanz en fog vius trebucher,
  et en gradiliels fai toster,
     alquanz appetdres lapider.

     Lui que aiude? Nuls vencera;
     cum peis lor fai, il creisent mais.
     Lo cap a Crist esvegurad,
  per tot es mund es adhoraz.

     Nos cestes pugnes non avem,
     contra nos eps pugnar devem;
     fraindre devem noz voluntez,
     que part aiam ab Deu fidels.

  Quar finimunz non es mult lon,
     et regnum Deu fortment es prob;
     dontre nos lez facam lo ben,
     gurpissem mund et som pechet.

     Christus Jesus, qui mans ensus,
  mercet aias de pechedors;
     en tals raizons si ammespraes,
     per ta pitad lom perdones.

     Te posche retdrae graciae
     davant to paire gloriae|
  Sanz Spiritum posche laudar
     et nunc per tot in secula.
                AMEN
