QVant li rois fu mostier, et il uit
que lancelot fu uenuz et il ot amene boort et lionel
si lor fet mout grant ioie, et dist que bien soient
il uenuz, et la feste comence par laienz grant et merueilleuse,
car mout sont liez li compaignon de la
table reonde de la uenue as .ii. freres, et mes Sires
Gauuains lor demande coment il l'ont puis fet que il
se partirent de cort, et il dient bien dieu merci, car
il ont toz iorz este sainz et haitiez. Certes fet mes
sires Gauuains ce me plest mout.

GRanz est la ioie que cil de la cort font a boort
et a lionel, car pieca mes qu'il nes auoient
ueuz, et li rois comande que les tables soient mises,
car il est tens de mengier ce li est auis Sire fait
Keu li seneschaux se uos asseez ia au disner il m'est
auis que uos enfraindroiz la costume de ceainz,
car nos auons ueu toz iorz que uos a haute feste
n'asseiez a table deuant que aucune auenture
fust en uostre cort auenue uoiant toz les barons
de uostre ostel. Certes fet li rois Keu uos dites

uoir, ceste costume ai ie toz iorz tenue et la tendrai
tant com ie porrai, mes ie auoie si grant
ioie de lancelot et de ses cousins qui estoient uenu
a cort sain et haitie qu'il ne me souenoit de la
costume, or uos en souuiegne fet Keu

ENdementres qu'il parloient einsi si entra
laienz uns uaslez qui dist au roi. Sire
noueles uos aport mout merueilleuses. Queles
fet li rois. Dites les moi tost. Sire la aual desoz
uostre pales a .i. perron grant que ie ai ueu
floter par desus l'eue, venez le ueoir, car ie sai
bien que ce est auenture merueilleuse, et li rois
descent maintenant por ceste auenture ueoir,
et si font tuit li autre, et quant il sont uenuz a la riue
si troeuent le perron qui estoit uenuz a riue et issuz
hors de l'eue, et estoit de marbre uermeil, et ou perron
estoit une espee fichiee qui mout estoit bele et riche
par semblant, et en estoit li ponz d'une pierre
precieuse ouurez a letres d'or mout soutilment, et li baron
resgardoient les letres qui disoient ia nus ne
m'ostera de ci se cil non a qui coste ie pendrai, et cil sera
li mieldres chcheualies del monde . Et quant li rois uoit
ces letres si dist a lancelot,biau sire ceste espee est uostre
par bon droit, car ie sai bien que uos estes li mieldres
cheualiers dou monde, et il respont toz corrouciez.
Certes sire ne ele n'est moie ne ie n'auroie le corage
de metre i main, ne hardement, car ie ne sui mie
dignes ne soffisanz que ie la doie prendre, et por ce
m'en tendrai ie ne n'i metrai ia la main, car ce seroit
folie se ie tendoie a auoir la, toutes uoies fet li rois
i essaierez uos se uos la porriez oster. Sire fet il non
ferai. Car ie sai bien que nus n'i essaiera ia por quoi
il i faille qu'il n'en recoiue plaie. Et que sauez uos
fet li rois. Sire fait il ie le sai bien, et encor uos dirai
ie autre chose, car ie uoil que uos sachiez qu'en
cest ior d'ui comenceront les granz auentures
et les granz merueilles dou saint Graal.

Quant li rois ot que lancelot n'en fera plus si
dist a mon Seignor Gauuain biax nies essaiez i. Sire
fait il sauue uostre grace non fere puis que


mes sires lancelot n'i uelt essaier g'i metroie la main
por noient car ce sauez uos bien qu'il est assez
mieldres cheualiers de moi, touteuoies fait li rois i essaieroiz
uos porce ce que ie le uoil. Ne mie por l'espee
auoir et il gite la mainn et prent l'espee par le heut
et sache, mes il ne la puet trere fors, et li rois li dist
maintenant, biaux nies lessiez ester, car bien
auez fet mon comandement. Mes Sires Gauuains fet lancelot
or sachiez que ceste espee uos touchera encore si
de pres que uos ne la uoldriez auoir bailliee por
un chastel. Sire fet mes sires Gauuain ie n'en poi mes. Se ie
en deusse orendroit morir si le feisse ie por la uolente
mon Seignor acomplir. Et quant li rois
ot ceste parole si se repent de ce que mes Sires Gauuains a fet.
Et lors dist a perceual qu'il essait a l'espee, et il dist
que si fera il uolentiers por fere a mon Seignor Gauuain compaignie.
Si met la main a l'espee et tret mes il
ne la puet auoir, et lors croient bien tuit cil de la
place que lancelot die uoir, et les letres dou pont que
il soient ueraies. Si n'i a mes si hardi qui main
i osast metre, et mes Sires Keu dist au roi. Sire sire par
mon chief or poez uos seurement asseoir au
disner quant uos plaira, car a auenture n'auez
uos pas failli deuant mengier ce me semble, alons
donc fet li rois, car ausint en est il bien tens.
Et lors s'en uont li cheualier et laissent le perron a la
riue, et li rois fet l'eue corner si s'asiet en son haut
dois, et li compaignon de la table reonde s'asieent
chascun en son leu. Celui ior seruirent
laienz .iiii. roi tuit coronne, et auec aux tant
de hauz homes que a merueilles les poist len tenir.

Celui ior fu assis li rois a son haut
dois ou pales, et ot a lui seruir grant compaignie
de hauz barons. Si auint einsint quant
il se furent tuit assis par laienz qu'il trouerent
que tuit li compaignon de la table reonde furent
uenu, et li siege empli, fors solement cil que
len apeloit siege perilleux. Quant il orent eu
le premier mes si lor auint si merueilleuse auenture
que tuit li huis dou palais ou il menioient,

et les fenestres clostrent par eles en
tel maniere que nus n'i mist la main, et neporquant
la sale ne fu pas ennuble, et de ceste
chose furent esbahiz li fol et li sage, et li rois
artus qui premiers parla dist par dieu biau
seignor nos auons hui ueues merueilles et
ci et a la riue, mes ie cuit que nos les uerrons
encor anuit greignors que cestes ne sont .

 Endementres que li rois parloit einsi
si entra laienz .i. preudom a une blanche
robe uielz et anciens, mes il n'ot cheualier laienz
qui seust par ou il i entra, et li preudons uenoit
a pie et amenoit par la main .i. cheualier a unes armes
uermeilles sanz espee et sanz escu, si dist
ausi tost com il fu enmi le palais pes soit a uos,
et apres dist au roi la ou il le uoit. Rois artus ge
t'amoign le cheualier desirre, celui qui est estrez dou
haut lignage le roi dauid, et dou parente ioseph
d'arimacie, celui par qui les merueilles de cest
pais et des estranges terres remaindront. Veez le ci.
Et li rois est mout liez de ceste nouele, si dist au
preudome sire bien soiez uos uenuz se ceste parole
est ueraie, et bien soit li cheualiers uenuz, car se ce
est cil que nos atendons a acheuer les auentures
dou saint Graal onques si grant ioie ne fu
faite d'ome come nos ferons de lui. Et qui que
il soit ou cil que uos dites ou autres: ie uoldroie
que bien li uenist por ce qu'il est si gentis hons et
de si haut lignage come uos dites, Par foi fait
li preudons uos en uerroiz par tens tel comencement
qui bel sera, et lors fet le chcheualier tost desarmer
si remest en une cote de cendal uermeil, et il li a
baillie maintenant un mantel uermeil a afubler
qu'il portoit soz s'espaule tout de samit
et par dedenz estoit forrez d'un blanc hermine.

Qvant il l'a uestu et apareillie si li dist, siuez
moi sire cheualiers, et il si fet, et il le moine tot
droit au siege perilleux delez quoi Lancelot se seoit,
et sozlieue le drap de soie que cil i auoient mis.
Si troeue les letres qui dient. Ci est li sieges


Galaad . Et li preudons resgarde les letres si les
troeue nouelement escrites ce li est auis, et il conoist
le non. Si li dist si en haut que tuit cil de laienz l'oient.
Sire cheualiers asseez uos ci, car cist leux est uostre.
Et cil s'asiet tout seurement, et dist au preudome
or uos em poez raler, car bien auez fet ce que len
uos comanda, et saluez moi touz cels dou saint
ostel, et mon oncle le roi pelles, et mon aiol le riche
roi pescheor, et lor dites de par moi que ie les ire ueoir
au plus tost que ie porrai et que ie en aurai loisir.
Et li preudons s'em part de laienz, et comande
le roi artus a dieu, et toz les autres ausi, et quant
len li uolt demander qui il estoit il n'en tint onques
plet a aus, ainz respondi tot plainement que il
ne lor diroit ore pas, car il le sauroient bien a tens
se il l'osoient demander. Si uient au mestre huis
dou palais qui clos estoit si l'oeure, et descent en la
cort aual, et troeue cheualiers et escuiers iusqu'a .xv. qui
l'atendoient, et estoient uenuz o lui. Et il monte et se
part de la cort en tel maniere qu'il ne sorent plus
de son estre a cele foiz.

Qvant cil de la sale uirent seoir le cheualier ou siege
que tant preudome auoient redoute, et ou
tantes granz auentures estoient auenues par
maintes foiz si n'i a celui qui n'en ait grant merueille.
Car il uoient celui si iuene home qu'il ne uoient
don grace li puist estre uenue, se ce n'est de la uolente
nostre seignor, et la feste comence grant par
laienz, si font honor au cheualier et li un et li autre, car
bien pensent que ce soit cil par qui les merueilles
dou saint Graal doiuent faillir, et bien le seuent
par l'esprouement dou siege, ou onques hons ne
s'estoit assis a cui il n'en fust meschau, en aucune
maniere ne mes a cestui. Si le seruent et honorent
de quan qu'il pueent, come celui qu'il tiennet a
mestre et a seignor par desus cels de la table reonde.
Et lancelot qui mout uolentiers le resgardoit
por la merueille qu'il en a conoist que ce estoit cil
que il a hui fet cheualier nouel. Si en a mout grant
ioie , et por ce li fet il la greignor honor qu'il puet,

et le met en paroles de maintes choses, et li demande
de son estre qu'il l'en die de son estre qu'il l'en
die aucune chose, et cil qui auques le conoist ne
l'ose refuser. Si respont maintes foiz a ce qu'il li demande.
Mes boorz qui tant est liez que nus plus,
et qui bien conoist que ce est Galaad le filz lancelot, cil
qui doit les auentures mener a chief parole a lionel
son frere, et li dist biau frere sauez uos qui cist cheualiers
est qui siet ou siege perilleux. Je nel sai mie bien fet
lionel. Mes tant que ce est cil qui a este hui fet cheualier
nouel, que mes sires lancelot fist cheualier de sa main, et
ce est cil donc entre uos et moi auons tote ior parle
que mes sires lancelot engendra, en la fille au riche
roi pescheor. Veraiement le sachiez uos fet boort
que ce est il, et qu'il est nostre cousins prochains.
Et de ceste auenture deuons nos estre molt liez,
car ce n'est mie doute qu'il ne uiegne encor a greignor
chose que cheualier que ie onques coneusse, si en a
ia bel comencement. 