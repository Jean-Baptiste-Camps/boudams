
     Domine Deu devemps lauder,
     Et a sos sancz honor porter.
    In su'amor cantomps dels sanz,
     Quae por lui augrent granz aanz;
     Et or es temps et si est biens
    Quae nos cantumps de sant Lethgier.

     Primes didrai vos dels honors
     Quae il awret ab duos seniors;
    Apres ditrai vos dels aanz
     Que li suos corps susting si granz,
     Et Ewruins, cil Deu mentiz,
   Que lui a grand torment occist.

     Quant infans fud, donc a ciels temps,
     Al rei lo duistrent soi parent
   Qui donc regnevet a ciel di:
     Cio fud Lothiers, fils Baldequi.
     Il l'enamat, Deu lo covit,
   Rovat que letres apresist.

     Didun, l'ebisque de Peitieus,
     Luil comandat ciel reis Lothiers.
   Il lo reciut, tam ben en fist,
     Ab u magistre semprel mist,
     Qui lo doist bien de ciel savier
   Don Deu servir por bona fied.

     Et cum il l'aut doit del ciel'art,
     Rendel qui lui lo comandat.
   Il lo reciu, bien lo nodrit;
     Cio fud lonx tiemps ob se los ting.
     Deus l'exaltat cui el servid,
   De sanct MAXENZ abbas divint.

     Ne fud nuls om del son juvent
     Qui mieldre fust donc a ciels tiemps;
   Perfectus fud in caritet,
     Fid aut il grand et veritiet,
     Et in raizons bels oth sermons;
   Humilitiet oth per trestoz.

     Cio sempre fud et ja si er:
     Qui fai lo bien, laudaz en er;
   Et sanz Letgiers sempre fud bons,
     Sempre fist bien o que el pod.
     Davant lo rei en fud laudiez;
   Cum il l'audit, fu lin amet.

     A sel mandat et cio li dist:
     A curt fust, sempre lui servist.
   Il l'exaltat e l'onorat,
     Sa gratia li perdonat,
     Et hunc tam bien que il en fist
   De Hostedun evesque en fist.

     Quandius visquet ciel reis Lothiers,
     Bien honorez fud sancz Lethgiers.
   Il se fud morz, damz i fud granz.
     Cio controverent baron franc,
     Por cio que fud de bona fiet,
   De Chielperig fesissent rei.

     Un compte i oth, pres en l'estrit;
     Ciel eps num auret Evrui.
   Ne vol reciwre Chielperin,
     Mais lo seu fredre Theoiri.
     Nel condignet nuls de sos piers,
   Rei volunt fair'estre so gred.

     Il lo presdrent tuit a conseil,
     Estre so gret en fisdren rei;
   Et Ewruins ot en gran dol,
     Porro que ventre nols en poth.
     Por ciel tiel duol rovas clergier,
   Si s'en intrat in un monstier.

     Reis Chielperics tam bien en fist,
     De sanct Lethgier consilier fist.
   Quandius al suo consiel edrat,
     Incontra Deu ben si garda,
     Lei consentit et observat,
   Et son regnet ben dominat.

     Ja fud tels om, Deu inimix,
     Qui l'encusat ab Chielpering.
   L'ira fud granz cum de senior,
     Et sancz Lethgiers oc s'ent pavor;
     Ja lo sot bien, il lo celat,
   A nuil omne nol demonstrat.

     Quant ciel'irae tels esdevent,
     Paschas furent in eps cel di;
   Et sancz Lethgiers fist son mistier,
     Missae cantat, fist lo mul ben.
     Pobl'et lo rei communiet,
   Et sens cumgiet si s'en ralet.

     Reis Chielperics, cum il l'audit,
     Presdra sos meis, a luis tramist;
   Cio li mandat que revenist,
     Sa gratia por tot ouist.
     Et sancz Lethgiers nes soth mesfait;
   Cum vit les meis, a lui ralat.

     Il cio li dist et adunat:
     "Tos consiliers ja non estrai.
   Meu'evesquet nem lez tener
     Por te qui semprem vols aver.
     En u monstier me laisse intrer.
   Pos ci non posc, lai vol ester."

     Enviz lo fist, non voluntiers,
     Laisse l'intrar in u monstier.
   Cio fud Lusos ut il intrat;
     Clerj'Ewrui illo trovat.
     Cil Ewruins molt li vol miel,
  Toth per enveia, non per el.

     Et sancz Lethgiers fist so mistier,
     Ewrui prist a castier:
  Ciel'ira grand et ciel corropt,
     Cio li preia, laissas lo toth.
     Fus li por Deu, nel fus por lui.
  Cio li preia, paias s'ab lui.

     Et Ewruins fist fincta pais;
     Ciol demonstrat, que si paias.
  Quandius in ciel monstier instud,
     Ciol demonstrat, amix li fust.
     Mais en avant vos cio aurez,
  Cum ill edrat por mala fid.

     Rex Chielperings il se fud morz;
     Por lo regnet lo sowrent tost.
  Vindrent parent e lor amic,
     Li sanct Lethgier, li Ewrui.
     Cio confortent ad ambes duos,
  Que s'ent ralgent in lor honors.

     Et sancz Lethgiers den fistdra bien,
     Quae s'en ralat en s'evesquet.
  Et Ewruins den fisdra miel,
     Quae donc deveng anatemaz.
     Son quev que il a coronat,
  Toth lo laisera recimer.

     Domine Deu il lo laissat,
     Et a diables comandat.
  Qui donc fud miels et a lui vint,
     Il voluntiers semper reciut.
     Cum fulc en aut grand adunat,
  Lo regne prest a devastar.

     A foc, a flamma vai ardant,
     Et a gladies percutan.
  Por quant il pot, tan fai de miel;
     Por Deu nel volt il observer.
     Ciel ne fud nez de medre vius
  Qui tal exercite vidist.

     Ad Ostedun, a cilla ciu,
     Dom sanct Lethgier vai asalir.
  Ne pot intrer en la ciutat;
     Defors l'asist, fist i gran miel.
     Et sancz Lethgiers mul en fud trists,
  Por ciel tiel miel quae defors vid.

     Sos clerjes pres il revestiz,
     Et ob ses croix fors s'en exit.
  Porron exit, vol li preier
     Quae tot ciel miel laisses por Deu.
     Ciel Ewruins, qual horal vid,
  Penrel rovat, lier lo fist.

     HOR EN AUREZ LAS POENAS granz,
     Quae il en fisdra, li tiranz.
  Li perfides tam fud cruels,
     Lis ols del cap li fai crever.
     Cum si l'aut fait, mis l'en reclus;
  Ne soth nuls om qu'es devenguz.

     Am las lawras li fai talier
     Hanc la lingua quae aut in quev.
  Cum si l'aut toth vituperet,
     Dist Ewruins, qui tan fud miels:
     "Hor a perdud don deu parlier;
  Ja non podra mais Deu laudier."

     A terra joth, mult fo afflicz;
     Non oct ob se cui en calsist.
  Super lis piez ne pod ester,
     Que toz los at il condemnets.
     Or a perdud don deu parlier;
  Ja non podra mais Deu laudier.

     Sed il non ad lingu'a parlier,
     Deus exaudis lis sos pensaez;
  Et si el non ad ols carnels,
     En cor los ad espiritiels;
     Et si en corps a grand torment,
  L'animan awra consolament.

     Guenes oth num cuil comandat;
     La jus en cartres l'en menat;
  Et en Fescant, in ciel monstier,
     Illo reclusdrent sanct Lethgier.
     Domine Deus in ciel flaiel
  I visitet Lethgier son serw.

     La labia li ad restaurat,
     Si cum desanz Deu pres laudier;
  Et hanc en aut merci si grand,
     Parlier lo fist si cum desanz.
     Donc pres Lethgiers a preier,
  Poble ben fist credre in Deu.

     Et Ewruis, cum il l'audit,
     Credre nel pot antro quel vid.
  Cum il lo vid, fud corroptios;
     Donc oct ab lui dures raizons.
     El cors exastra al tirant,
  Peis li promest ad en avant.

     A grand furor, a gran flaiel,
     Sil recomanda Laudebert.
  Cio li rova, et noit et di
     Miel li fesist dontre qu'el viu.
     Ciel Laudeberz fura buons om,
  Et sanct Lethgier duis a son dom.

     Il li vol faire mult amet;
     Bewre li rova aporter.
  Garda, si vid grand claritet;
     De cel vindre, fud de par Deu.
     Si cum roors in cel es granz,
  Et si cum flammes clar ardanz.

     Cil Laudeberz, qual horal vid,
     Torne s'als altres, si lor dist:
  "Ciest omne tiel mult aima Deus,
     Por cui tels causa vin de ciel."
     Por ciels signes que vidrent tels,
  Deu presdrent mult a conlauder.

     Tuit li omne de ciel pais,
     Trestuit apresdrent a venir;
  Et sancz Lethgiers lis prediat,
     Domine Deu il les lucrat.
     Rendet ciel fruit espiritiel
  Quae Deus li auret perdonat.

     Et Ewruins, cum il l'audit,
     Credre nel pot antro quel vid.
  Cil biens qu'el fist, cil li pesat;
     Occidere lo commandat.
     Quatr'omnes i tramist armez
  Que lui alessunt decoller.

     Li tres vindrent a sanct Lethgier,
     Jus se giterent a sos pez.
  De lor pechietz que aurent faiz
     Il los absols et perdonet.
     Lo quarz, uns fel, nom a Vadart,
  Ab un inspieth lo decollat.

     Et cum il l'aud tollut lo quev,
     Lo corps estera sobrels piez.
  Cio fud lonx dis que non cadit;
     Lai s'aprosmat que lui firid.
     Entrol talia los pez dejus,
  Lo corps estera sempre sus.

     Del corps asaz l'avez audit,
     Et dels flaiels que granz sustint.
  L'anima reciut Domine Deus;
     Als altres sanz en vai en cel.
     Il nos aiud ob ciel Senior
  Por cui sustinc tels passions

