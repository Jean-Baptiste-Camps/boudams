Sainz Tiebauz fu nez en l'evesché de Troies ; ses peres ot non Ernous et sa mere, Gile et furent françois et furent molt noble gent et de grant lynaige. il fu norriz a Provins. Sainz Tiebauz li evesques de Vienne fu oncles s'aiole. Et por lui fu il apelez Tiebaut. Cil sainz Tiebauz de Vienne parloit souvent a la mere dame Gile qui mere fu cestui Thiebaut et aucune foiz li dit :

« Aies joie et leesce en ton cuer car tu auras une fille qui aura .i. fil qui sera de molt grant merite devant Dieu et de grant los entre les homes. »

De ceste anonciation que li sainz evesques fist de saint Tiebaut porta en tesmoignage (f° CLXV v°col a) une povre preudefame veve qui vint a dame Gile qui ja estoit ençainte de st Tiebaut et li dit :

«  Conforte toi et soies liee car tu portes en ton ventre .i. fil qui son lieu aura devant Dieu et qui grant honnor fera a toz ses parenz. »

Li chastiaus de Provins ou sainz Tiebauz fu norriz, si com nos avons ci devant dit, est un lieus ou il a molt de gent et fu ça en arriere au bon conte Huedon qui sires fu de Champaigne de cui paraiges sainz Tiebauz fu nez.

Quant il ot passé l'aaige de s'enfance, il ne s'acorda pas a la volenté dou monde, ainz escota diligemment et reçuit les coumandemenz Jhesu Crist et pansoit mout souvent en son cuer a la solitaire vie des ermites et des autres qui apres aus furent ; il desirroit vestir aspres robes et user de petites viandes en .i. solitaire lieu.

Un jor avint entre ces panses qu'il se departi celeement de ses genz et ala e .i. hermite qui estoit en une ille de Sainne et li descouvri tout son cuer. Apres ce, par le consoil de cel hermite, il et uns chevaliers, qui ses compainz estoit qui Gautiers estoit apelez, monterent sor lor chevaux et dui escuier et alerent a la cité de Rains. En tel menniere sainz Tiebauz qui estoit chevaliers Nostre Seignor laissa por S'amor touz ses palais et son pere et sa mere et ses freres et ses parenz et sa maisnie et toutes ses richesces et tot le bobant dou monde et s'en ala en tel menniere avoc son compaignon.

Quant il vindrent a Rains, et il furent hebergié dallez saint Remi, il quistrent achoison de viseter l'eglyse et laisserent lor escuiers et lor chevaus et issirent tout a pié de lor ostel et proposerent qu'il iroient a pié faire lor peneance. Endementiers qu'il s'en aloient il encontrerent .i. pelerins et lor donnerent lor riches robes et se vestirent de lor povres ; et puis s'en departirent tuit nu pié et alerent de jor en jor tant qu'il vindrent en Alemaigne.

La demourerent il molt lonc tens et soffrirent de lor propre volenté granz povretez por l'amor de Jhesu Crist et soffrirent (col. b) granz travaus por lor vies. Il portoient pierres a lor cous, il fauchoient les prez, il curoient les estables. A la parfin il firent charbon et en tel menniere gaaignoit povrement lor vies et gardoient ce qu'il pooient gaaignier por aler em pelerinaige a saint Jaques en Galice

Un pou de tens apres il firent lor pelerinaige tuit deschauz. Quant il revenoient, li deaubles s'aparut a aus en semblance d'ome et ala coste a coste de saint Tiebaut et se laissa cheoir devant lui touz estenduz et en tel menniere li sainz cheï parmi lui et reclama le nom Jhesu Crist et se garni dou signe de la croiz et maintenant li deaubles s'esvanui.

Apres cez choses sainz Tiebauz revint a Trieves en Alemaigne et trouva son pere, ja soit ce que bel ne li fust pas de cele troeve. .I. pou apres sainz Tiebauz se departi de la et ala a Roume. Et por ce qu'il avoit desirrier de veoir le sepucre Nostre Seignor, il s'en ala en Venice et puis en Lombardie et trova la entor .i. lieu c'om apeloit Salins. Il regarda le lieu et trova par la volonté de Dieu une grant place et en cele place les murs ausi com d'une viez eglyse et la demoura apres ce qu'il ot son cors travaillié en maint pelerinaige et fist tant envers les seigneurs dou lieu que on li donna la place. Et lors fist une petite mesonnete et la habita et mena sainte vie par lonc tens.

Premierement il fist abstinence de char, apres il ne manja ne ne but fors que pain d'orge et aigue. A la parfin il ne manja ne but fors que fruit et herbes et racines. En tel menniere il vesqui lonc tens et tout ades vesti la haire empres sa char.

Quant Nostre Sires vit qu'il montoit si de vertu en vertu, il volt qu'il montast jusqu'a la dignité de provoire et il si fist com Diex l'avoit porveu. Apres ce il fist molt de diverses peneances en les quiex il ne dormi pas en gisant mes en seant. Et ceste chose faisoit il si soutilment qu'il se couchoit en son lit devant cez qui le servoient et se couvroit bien. Et quant il estoient couchié, il se levoit isnellement et se metoit en oroisons a genox et a mains jointes por lui et por toute s'églyse Et quant il venoit a l'eure de matines, il s'en aloit couchier en son lit por ce qu'il ne voloit pas que sa maisnie s'en aperceust.

Ses liz estoit une granz huche large en samblance d'une grant couche et estoit couverz de dras de lin ; et a son chevez avoit .i. trons et .i. chapel de lainne qu'il avoit porté en ses voiaiges por la chalor. Quant il ot ensi travoillé son cors longuement sor cele huche, por ce qu'il feist plus de peneance, il mist une haire desoz ses dras de lin. Et en lieu de qu'il soloit gesir sor celle huche, il jut des lors en avant en .i. tronc chevé. Quant il ot .ii. anz faite ceste peneance, ses compainz Gautiers randi son esperit a Nostre Seigneur, si com nos creons.

Sainz Tiebauz, apres la mort son compaignon, soffri plusors temptacions de l'Ennemi. Car entre les autres temptations, li deaubles le noma par son non et li dit une nuit qu'il se levast por dire matines. Quant li sainz s'oï nomer, il cuida c'uns suens amis l'apelast qui pres de lui demouroit. Et si ala a sa celle et trouva qu'il se dormoit et son huis bien fermé. Li sainz cognut bien l'escharnissement dou deable. Si reclama la sainte Trinité et fist sor soi le signe de la croiz et chaça l'Ennemi qui si grant noise demena devant lui en fuiant com se ce fussent charpentier qui bois coupassent.

Un autre tens avint que, com sainz Tiebauz aloit preechant et il fu montez sor une charrete por passer une aigue et por ce qu'il estoit grevez d'aler a pié, li deaubles osta une des roes de la cherrete por ce qu'il le voloit faire cheoir en l'aigue, mes il ne pot car la cherrete ala aussi legierement outre com se ce fust une plume.

Apres ce que sainz Tiebauz ot soufertes maintes temptations, Nostre Sires le viseta aucune foiz par ses enges, aucunes foiz en samblance de coulon, aucune foiz en samblance d'ome et plusors (col. b) foiz en molt d'autres samblances. Un jor avint quant il plouroit ses pechiez, une voiz descendi dou ciel qui li dit :

« Thiebaut, ne pleure pas car ti pechié te sont pardonné. »

Apres avint c'uns suens serjanz estoit tormentez d'une trop forte fievre et fis si qu'il sambloit qu'il deust morir. Li malades proia saint Tiebaut qu'il priast por lui et maintenant li malades qui a grant painne avoit souffert qu'en l'aportast a l'églyse, s'en rala touz sainz a son ostel.

Quant li peres et la mere saint Tiebaut oïrent noveles de lui, il vindrent a lui atout grant compaignie de gentix genz et furent molt lié quant il le trouverent. Entre les joies et les larmes et les soupirs que la mere faisoit por son fil qu'ele avoit trové et por son païs et ses autres enfanz qu'ele avoit laissié, elle vainqui la charnel amor dou monde et s'acorda a l'esperitel amor de Dieu, car ele demoura avoc saint Tiebaut son fil et eslut por ses granz palais une petite mesoncele et por ses granz compaignies .i. lieu solitaire por peneance faire et por Dieu servir avoc son fil.

Sainz Tiebauz servi sa mere si humblement qu'a painnes le porroit nus dire.

Devant ce que sainz Tiebauz trespassast, il dit qu'il n'avoit senti temptation grant tens avoit ; et lors par la volenté de Dieu, ses cors fu si sorpris qu'il ne pooit aler ne sa main a sa bouche porter. Et ceste chose fait Diex sovent a ses amis, car il les viaut ensi purgier par tribulation de cuer et de cors. Sainz Thiebauz ne mua onques ne ne chanja son propos por maladie qui son cors travoillast qu'il ades ne geunast. Sa maladie enforça. Il sot par la volenté de Dieu qu'il trespasseroit en brief tens et se li nonça.

Il coumença a defaillir de cors apres ce qu'il ot laissié som païs le douzieme an, il fu .iii. anz em pelerinaige et .ix. anz en son habitacle. Quant il dut trespasser il manda .i. abbé qui mout estoit ses familiers a cui il coumanda sa mere et toz ses amis esperitiex. Le tierz jor devant son trespassement, la terre crolla molt forment par .v. foiz. Tuit cil qui estoient en la celle saint Thiebaut le sentirent bien et aucun qui defors estoient. Sainz Tiebauz travilloit molt corporelment en sa maladie. Uns de ses bons amis dit a ceus qui la estoient qu'il se departissent d'illuec et aucun s'en departirent. Quant il fu commeniez il pria Nostre seigneur pluseurs foiz en tel menniere :

« Biau Sire Diex, aies pitié de ton pueple ! »

Quant il ot ce dit, il randi a Nostre Seigneur son esperit et cil qui a son trespassement furent tesmoignent c'onques li cors ne mua coulor.

Il trespassa le darraain jor de juing ou tens que Henris li filz l'empereor Henri regnoit.

Quant cil dou païs sorent que li sainz estoit trespassez, cil des viles et des citez et clerc et lai vindrent au service et entrerent par force la ou li sainz cors gisoit. Les autres genz qui estoient remeses, anciennes gens, enfant et puecles vindrent .ii. lies encontre le saint cors, jusqu'a .i. lieu qu'en dit a la cort au chemin et la se reposèrent cil qui le saint cors porterent. Le tierz jor apres fu li cors enseveliz en l'eglyse Notre Dame a cui title il avoit esté ordonnez a provoire.

Apres ce que les genz dou païs orent randu a saint Tiebaut tel sepouture com il durent, Diex vost moustrer par divers miracles de quel merite ses serjanz estoit. Dom il avint que .iii. fames de divers lieus qui lor veues avoient perdues les recouvrerent a la tombe saint Tiebaut.

Autre fois avint que .iii. autres personnes qui mehaignie estoient par maladie de lor mains et de lor piez si qu'il ne s'en porent aidier vindrent a la tombe saint Thiebaut et par la merite dou saint furent senné entierement.

En la terre de Venice avoit une fame qui la main avoit sechiee et contraite ; ele vint a la sepouture saint Tiebaut et fu sennee de sa maladie devant tout le pueple qui la estoit

Entre plusors miracles que Diex faisoit por saint Tiebaut, il vost que la merite de son serjant fust seue et nonciee en la terre dom il avoit esté nez et por ce vint la .i. hom de la terre de Champaigne qui la clarté de ses ieuz avoit perdue et la recouvra par la merite dou saint.

Un enfes qui avoit perdu .i. de ses braz et un de ses piez de paralisie fu amenez a la tombe de saint Tiebaut et com il ot faite s'oroison et plusor autre avoc lui, il se dreça touz sains et revint en sa meson a grant joie.

Uns autres hom de la terre de Lombardie portoit de sa propre volonté son braz lié de fer et en tel menniere faisoit peneance. Et vint em pelerinaige a la tombe saint Tiebaut et com il veilloit a l'eglyse, il tendi le bras lié de fer por relever une chandoille qui cheue estoit d'un chandelier a quoi l'en les atachoit devant le saint et maintenant, ses braz fu desliez dou fer et sailli li liens loing de lui et fist grant son.

Autre foiz avint que uns hom de la cité de Tours qui Martins avoit non et qui menches de fer portoit estroites en ses .ii. braz par peneance vint a saint Tiebaut quant il vivoit et li dit que cele peneance soffroit por ce qu'il avoit son frere ocis. Et sainz Tiebauz li dit :

« Va t'en outremer au sepucre Nostre Seignor, car tu seras deslies d'un de tes braz. »

Cil i ala et fu desliez si com li sainz li ot dit. Quant il s'en repairoit, il oï dire que sainz Tiebauz estoit trespassez, si en mena molt grant duel et vint a granz plor jusqu'a la tombe dou saint et li dit en tel menniere :

« Biau sire, tu me coumandas que je alaisse au saint sepucre Nostre Seigneur et revenisse a toi. Je sui revenuz, je ne t'ai pas trouvé. Las ! Que ferai-ge ? Sire, aies pitié de moi, conforte ton pelerin et deslie, s'il te plest. »

Que que il disoit ces paroles, l'autre menche chei de son braz et fist grant son si que mout de gent le virent et en firent grant joie.

Uns hom qui estoit malades d'ydropisie vint a la tombe saint Tiebaut por estre curez de sa maladie, car il estoit molt durement et molt laidement enflez. Et maintenant qu'il ot faite s'oroison au saint, toute l'enfleure se departi de son cors et demoura touz sains et toz haitiez.

Cest miracles et plusors autre qui ci ne sont pas touchié fist Nostre Sires por saint Tiebaut.